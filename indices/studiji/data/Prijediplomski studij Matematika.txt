Sveučilišni prijediplomski studij Matematika

Sveučilišni prijediplomski studij matematike Odjela za matematiku Sveučilišta J. J. Strossmayera u Osijeku temelji se na suvremenim studijskim programima poznatih hrvatskih i europskih sveučilišta. Program je sadržajno i kvalifikacijski potpuno usporediv s programima:
    Prijediplomski sveučilišni studij matematike Matematičkog odsjeka PMF-a Sveučilišta u Zagrebu (http://www.math.pmf.unizg.hr/Default.aspx?art=3587&sec=447)
    Prijediplomski sveučilišni studij matematike Fakulteta za matematiku i fiziku Sveučilišta u Ljubljani (http://www.fmf.uni-lj.si/en/study-mathematics/mathematics-I/)
    Mathematics (BSc)  The School of Mathematics at Cardiff,  Sveučilišta u Cardiffu, Velika Britanija (http://www.cardiff.ac.uk/maths/degreeprogrammes/undergraduate/mathematics/year1/index.html)
Visoka razina usklađenosti ovog programa s razmatranim programima omogućit će protok studenata matematike između Sveučilišta u Osijeku i većine europskih sveučilišta

Nositelj / izvođač studija: Sveučilište J. J. Strossmayera u Osijeku / Odjel za matematiku
Akademski naziv koji se stječe završetkom studija: Sveučilišni / a prvostupnik / prvostupnica (baccalaureus / baccalaurea) matematike (univ. bacc. math.)
Trajanje studija: tri godine (šest semestara), pri čemu će kandidat sakupiti minimalno 180 ECTS bodova
Status studenta: redoviti studenti (49 redovitih studenata + 1 strani državljanin)

Kompetencije koje student stječe završetkom studija: sveučilišni prijediplomski studij matematike čini prvu etapu u sustavu sveučilišnog obrazovanja matematičara. Završetkom ovog studija studenti dobivaju akademski naziv sveučilišni / a prvostupnik / prvostupnica (baccalaureus / baccalaurea) matematike, otvoren im je pristup tržištu rada, a također su osposobljeni  za upis diplomskih studija matematike različitih specijalnosti  te diplomskih studija drugih struka koji zahtijevaju dobru matematičku i računalnu osnovu. Studij svojim nastavnim sadržajima te oblicima i metodama nastave omogućava usvajanje i razumijevanje:
    temeljnih spoznaja glavnih područja matematike i temeljnih spoznaja informatike.

Također, sveučilišni prvostupnici matematike tijekom studija razvili su sposobnosti:
    praktične primjene stečenog znanja matematike i informatike i rješavanja problema iz drugih (ne nužno matematičkih) područja uz primjenu matematičkih modela i računala.

Oblicima i metodama izvođenja nastave na studiju razvijaju se:
    sposobnosti učenja i sklonost znanstvenoistraživačkom radu,
    komunikacijske i prezentacijske sposobnosti,
    a također se aktivno primjenjuje stečeno poznavanje barem jednog stranog jezika u struci.

Sveučilišni prvostupnik matematike osposobljen je za obavljanje poslova u gospodarstvu, državnoj upravi i javnom sektoru koji zahtijevaju temeljna znanja iz područja matematike i informatike te sposobnost matematičkog modeliranja i rješavanja različitih (ne nužno matematičkih) problema korištenjem računala. Također osposobljen je  za obavljanje poslova koji zahtijevaju analitički način razmišljanja, sposobnost organizacije te analize i prezentacije podataka.
Način završetka studija: polaganje svih ispita te izradom završnog rada koji uključuje proučavanje postojeće literature na zadanu temu i sustavno prezentiranje rada.

Uvjeti za upis na studij (https://www.mathos.unios.hr/index.php/upisi/upis-u-preddiplomski-studij)